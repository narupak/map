<h3>คลองภักดีรำไพ</h3>
<h4>ในโครงการบรรเทาอุทกภัย เมืองจันทบุรี อันเนื่องมาจากพระราชดำริ</h4>
<span>จันทบุรี จังหวัดชายฝั่งทะเล ด้านตะวันออกของไทย มีสภาพภูมิประเทศทางด้านเหนือเป็นพื้นที่ราบสูงและเทือกเขาที่มีความลาดเอียง ลดหลั่นไปทางตอนใต้ จนถึงพื้นที่ราบแคบๆ บริเวณชายฝั่งทะเล</span><br>
<span>จากสถิติข้อมูลของกรมอุตุนิยมวิทยาพบว่า จันทบุรีเป็นจังหวัดที่มีปริมาณฝนตำมากที่สุดเป็นอันดับสามของประเทศไทย รองจากจังหวัดระนองและตราด คือ มีปริมาณฝนเฉลี่ย 3,506 มิลลิเมตรต่อปี รวมถึงมีจำนวนวันที่ฝนตกเฉลี่ยต่อปีมากถึง 169 วัน ประชาชนส่วนใหญ่ประกอบอาชีพเกษตรกรรมทำสวนผลไม้ที่สำคัญ คือ ทุเรียน เงาะ มังคุด และลำไย รวมถึงพริกไทย อีกทั้งมีการประกอบอาชีพประมงเป็นอาชีพหลักที่สำคัญรองลงมาด้วย
เกี่ยวกับโครงการบรรเทาอุทกภัยเมืองจันทบุรี อันเนื่องมาจากพระราชดำริ เมื่อวันที่ 28 พฤศจิกายน 2546 พระบาทสมเด็จพระปรมินทรมหาภูมิพลอดุลยเดช บรมนาถบพิตร มีพระราชดำริกับคณะมูลนิธิราชประชานุเคราะห์ ณ วังไกลกังวล สรุปความได้ว่า</span><br>
<h3>“จังหวัดจันทบุรีประสบปัญหาอุทกภัยเนื่องจากมีถนน 3 สาย ขวางกั้นเส้นทางน้ำ วิธีแก้ไข คือ ต้องไปสำรวจดูว่า น้ำผันมาจากทางไหน แล้วหาช่องระบายน้ำให้สอดคล้องกัน”</h3>
<span>ต่อมา เมื่อวันที่ 2 กุมภาพันธ์ 2551 พระบาทสมเด็จพระปรมินทรมหาภูมิพลอดุลยเดช บรมนาถบพิตร มีพระราชดำริกับนายสุเมธ ตันติเวชกุล ประธานกรรมการบริหารสถาบันสารสนเทศทรัพยากรน้ำและการเกษตร ณ พระตำหนักเปี่ยมสุข วังไกลกังวล จังหวัดประจวบคีรีขันธ์ สรุปบางส่วนได้ ดังนี้</span><br>
<h3>“...พื้นที่จังหวัดจันทบุรี ระยอง และชลบุรี เป็นที่เป็นเขาอยู่ใกล้ชายหาด ฝนก็พอ แต่การจัดเก็บทำได้ยากเนื่องจากพื้นที่จากเขาที่ลาดลงมาถึงชายฝั่งนั้น ทำให้น้ำไหลเร็วเก็บไว้ลำบาก น้ำมานองท่วมตามแนวถนน หากช่วงฤดูฝนระบายน้ำทิ้งทะเล แก้ปัญหาน้ำท่วมก็จะขาดน้ำในฤดูแล้ง...” ทรงรับสั่ง “ให้ศึกษาหาแนวทางแก้ไขจัดการน้ำให้พอดี” และทรงย้ำเรื่อง “การประสานความร่วมมือกัน”</h3>
<img src="https://siamrath.co.th/files/styles/750/public/img/20180327/49a17d2bcf888a993e8ed1aad76a6bd2e3091b50b51cb414515f0390a7b810bc.jpg?itok=tuK60n8v" alt=""><br>
<span>วันเวลาในอดีตของชาวจันทบุรีก่อนมีการดำเนินโครงการบรรเทาอุทกภัยเมืองจันทบุรีตามแนวพระราชดำริ เป็นช่วงเวลาที่ต่างต้องร่วมเผชิญปัญหาอุทกภัยในช่วงฤดูฝนอยู่เสมอดังเช่น อทุกภัยครั้งใหญ่ที่เกิดขึ้นในพื้นที่เมืองจันทบุรี ในปี 2549 ครอบคลุมพื้นที่ 3 อำเภอ และ 1 กิ่งอำเภอ เนื่องจากเกิดฝนตกหนัก วัดปริมาณน้ำฝนได้ราว 300 มิลลิเมตรต่อวัน เป็นระยะเวลานานติดต่อกันหลายวัน ซึ่งได้สร้างความเสียหายต่อชีวิตและทรัพย์สินของประชาชนและราชการอย่างมาก</span><br>
<h3>มีประชาชนที่ได้รับความเดือดร้อนมากถึง 85,000 คน รวม 20,000 ครัวเรือน คิดเป็นมูลค่าความเสียหายประมาณ 2,118.67 ล้านบาท</h3>
<span>ในปี 2552 ปีแห่งการเริ่มต้นดำเนินโครงการบรรเทาอุทกภัยเมืองจันทบุรี โดยกรมชลประทานและสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (สำนักงาน กปร.) ได้ประสานจัดทำโครงการบรรเทาอุทกภัยเมืองจันทบุรีอันเนื่องมาจากพระราชดำริ เพื่อสนองพระราชดำริพระบาทสมด็จพระปรมินทรมหาภูมิพลอดุลยเดช โดยในระยะแรก กรมชลประทานได้ขุดลอกแม่น้ำจันทบุรีและลำคลองธรรมชาติต่างๆของจังหวัดจันทบุรี</span>
<span>ในระยะต่อมาจึงได้มีการศึกษา ออกแบบ และขุดคลองผันน้ำ (ต่อมา คือ คลองภักดีรำไพ) พร้อมก่อสร้างประตูระบายน้ำและอาคารประกอบ ระยะทางรวม 11.661 กิโลเมตร และลึก 4.50 – 5 เมตร เพื่อให้สามารถผันน้ำที่มีปริมาณสูงกว่า 500 ลูกบาศก์เมตรต่อวินาที ซึ่งเป็นศักยภาพในการรองรับน้ำได้สูงสุดของแม่น้ำจันทบุรี เมื่อไหลผ่านพื้นที่เมืองจันทบุรีก่อนลงสู่ทะเล โดยคลองผันน้ำสามารถช่วยในการระบายน้ำของพื้นที่ได้เพิ่มขึ้น 300 ลูกบาศก์เมตรต่อวินาที
กล่าวได้ว่าโครงการประตูระบายน้ำคลองภักดีรำไพเป็นส่วนสำคัญในโครงการบรรเทาอุทกภัยเมืองจันทบุรี อันเนื่องมาจากพระราชดำริ ส่งผลดีต่อคุณภาพชีวิตของชาวจันทบุรีได้อย่างแท้จริง</span><br>
<span>เมื่อวันที่ 3 มีนาคม 2559 พระบาทสมเด็จพระปรมินทรมหาภูมิพลอดุลยเดช บรมนาถบพิตร ได้มีพระมหากรุณาธิคุณพระราชทานชื่อคลองผันน้ำนี้ว่า “คลองภักดีรำไพ” อันมีความหมายว่า คลองที่แสดงความจงรักในสมเด็จพระนางเจ้ารำไพพรรณี พระบรมราชินี ในรัชกาลที่ 7 “Bhakti Rambhai Canal : Flood Alleviation Project Chanthaburi”
คลองภักดีรำไพอันเนื่องมาจากพระราชดำริซึ่งก่อสร้างแล้วเสร็จในปี 2559 ได้ ทำหน้าที่หลายประการทั้งการระบายน้ำในช่วงฤดูฝน เพื่อช่วยลดผลกระทบจากอุทกภัยให้แก่ชาวจันทบุรีได้อย่างมีประสิทธิภาพ เมื่อถึงช่วงฤดูแล้งยังเป็นแหล่งเก็บกักน้ำสำรองเพื่อใช้ประโยชน์ด้านการเกษตรที่ปริมาณมากถึง 2 ล้านลูกบาศก์เมตร และคลองภักดีรำไพฯยังสามารถช่วยผลักดันน้ำเค็มและรักษาสมดุลของสภาพแวดล้อมในพื้นที่ อีกทั้งได้กลายเป็นสถานที่พักผ่อนหย่อนใจและจัดกิจกรรมสาธารณะที่ได้รับความนิยมอย่างมากจากชาวจันทบุรีด้วย</span>




